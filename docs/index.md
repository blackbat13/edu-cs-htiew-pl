---
description: Nauczanie informatyki nowymi metodami
---

# Informatyka: Trudne Tematy w Najprostszy Sposób

Na tej stronie znajdziesz omówienie różnych tematów z dziedziny informatyki.
Każdy temat przygotowywany jest zgodnie z hasłem przewodnim: jak najprościej i jednocześnie praktycznie.
Materiały są przeznaczone dla wszystkich, którzy pragną poszerzyć swoją wiedzę, a także dla tych, którzy pragną ją przekazywać innym.

Uczniowie odnajdą tutaj jasne i zwięzłe omówienia wybranych zagadnień, natomiast nauczyciele odkryją inspirujące pomysły na lekcje i gotowe scenariusze zajęć.

## Czym różni się ta strona od podobnych, które można znaleźć w sieci?

Pierwszą różnicą, szczególnie istotną dla nauczycieli, jest to, że ta strona jest dostępna w języku polskim. Wiele rozbudowanych stron o podobnej tematyce jest dostępnych tylko po angielsku, co utrudnia ich wykorzystanie podczas lekcji.

Po drugie, strona została przygotowana przez "rasowego informatyka z nietypowym hobby". Tak, z wykształcenia jestem informatykiem, pracowałem także jako programista i stale rozwijam swoje umiejętności w tym zakresie. Ponadto pasjonuje mnie edukacja i dydaktyka. Od wielu lat zajmuję się nauczaniem informatyki dzieci i dorosłych na różnych poziomach. Wiele stron o podobnej tematyce pomija jeden z dwóch ważnych aspektów: dydaktykę lub profesjonalizm. Materiały napisane w profesjonalny sposób i z solidnym podłożem teoretycznym często są trudne do zrozumienia i skierowane raczej do studentów wyższych uczelni niż do zwykłego śmiertelnika. Z drugiej strony wielu materiałom dydaktycznym z informatyki brakuje profesjonalizmu: widać, że tworzyła je osoba, która nie posiada dogłębnego doświadczenia w tej dziedzinie i nie jest świadoma dobrych praktyk. Przygotowując materiały na mojej stronie, staram się uwzględniać oba aspekty (oczywiście wszelkie błędy i/lub nieścisłości proszę zgłaszać, mylić się jest rzeczą ludzką).

Po trzecie, materiały przygotowane zostały (jak już wspomniałem) z myślą "w jak najprostszy sposób" i z poszanowaniem czasu czytelnika. Dążę do tego, aby **każdy** mógł zrozumieć omawiane przeze mnie tematy, i to w stosunkowo krótkim czasie. W związku z tym nie tworzę długich opracowań na temat prostego algorytmu, skupiam się raczej na istotnych punktach i prostych przykładach. Z drugiej strony oznacza to, że nie omawiam niektórych niuansów, a część szczegółów poruszam jedynie pobieżnie. Jak mówi starożytne przysłowie: "coś za coś". Moje materiały powinny pomóc zrozumieć podstawy i ogólną ideę, natomiast zainteresowanych szczegółami odsyłam do innych źródeł.

Po czwarte, materiały przechodzą swój chrzest bojowy. Sam korzystam z nich na lekcjach i proszę znajomych o przejrzenie. Jeżeli zauważę, że coś wymaga poprawienia albo uzupełnienia, to poprawiam i/lub uzupełniam. Wszelkie uwagi można także zgłaszać, zapraszam do zajrzenia do zakładki kontakt.

## [:fontawesome-solid-file-pdf: Licencja](./assets/Licencja.pdf)

![Uznanie autorstwa-Na tych samych warunkach 4.0](./assets/88x31.png)
